### Условие на задачата от практически изпит за ниво 3 - 2017 година (Вариант 4)
Да се реализират описаните по-долу класове и посочените за тях членове. Реализацията на член-функциите може да е както в тялото на класа, така и извън него. <br />
Да се реализира клас **PowerSpec**, представяща спецификация на електрически уред. Спецификацията има три свойства — поле, указващо дали уредът работи на променлив (AC) или на прав (DC) ток, работно напрежение (волтаж) и максимална сила на тока (ампераж), цели неотрицателни числа. Представянето на тази информация в класа е по ваш избор. Да се реализират следните членове на PowerSpec:
- Конструктор по подразбиране, който задава спецификация по подразбиране: 230 V променлив ток 1 A.
- Конструктор PowerSpec(char const* ACDC, int voltage, int amps), който задава стойности на съответните свойства. Той трябва да прави проверка дали волтажът и амперажът са неотрицателни числа и дали стойността за прав или променлив ток е точно “AC” или “DC”. При невалидни стойности, спецификацията се инициализира със стойностите по подразбиране по-горе.
- Константни член-функции getACDC(), getVoltage(), getAmps(), връщащи съответните свойства.
- Константна член-функция getPower(), която пресмята мощността на уреда, която се получава като произведение на волтажа и на ампеража.
- Шестте оператора за сравнение (==, !=, <, >, <= и >=), с които могат да се сравняват две спецификации. Считаме, че една спецификация е по-малка (съответно по-голяма) от друга, когато:
    - и двете спецификации са с еднакъв вид ток и
        - волтажът на първата е по-нисък (съответно по-висок) от волтажа на втората, или
        - волтажите са равни, но първата е с по-нисък (съответно по-висок) ампераж

Да се реализира клас **Transformer**, която представя трансформатор между две спецификации на електрически уред. Трансформаторът има три свойства — марка, входна и изходна спецификация. Марката е символен низ, който може да е с произволна дължина. Тя трябва да се представи в класа като масив от символи (char), който се заделя динамично с използване на new и се освобождава с помощта на delete. Използването на класа класа std::string не е позволено. Входната и изходната спецификация трябва да са обекти от тип PowerSpec. За класа Transformer да се реализират следните членове:
- Голямата четворка. В нея конструкторът по подразбиране да задава като име на марката “Unknown”, а за входна и изходна спецификация задава нулеви волтаж и ампераж и постоянен ток.
- Конструктор Transformer(const char* Brand, PowerSpec const& InSpec, PowerSpec const& OutSpec), който задава съответните стойности на марка, входна и изходна спецификация. Конструкторът трябва да проверява дали изходната спецификация има мощност по-малка или равна на входната, и ако това не е така, да установява изходната спецификация същата като входната.
- Константни функции getBrand(), getInSpec(), getOutSpec() връщащи съответно марката, входната и изходната спецификация. Функцията getBrand() не трябва да позволява промяна на марката.
- operator*, който съединява два трансформатора A и B, като получава нов трансформатор C, така че:
    - C.GetInSpec() съвпада с A.GetInSpec()
    - C.GetOutSpec() съвпада с B.GetOutSpec()
    - C.GetBrand() се получава от конкатенацията на A.GetBrand() и B.GetBrand(), разделени с тире. Съединяването е възможно само, когато A.GetOutSpec() съвпада с B.GetInSpec(). В противен случай, функцията връща първия трансформатор A без да го съединява с втория.
